# Il fenomeno Arduino

Quello di *Arduino* è stata uno dei fenomeni maggiormente importanti nel mondo del *making* e dell'*open source* avvenuti negli ultimi venti anni: di fatto, è stato con Arduino che il making si è diffuso su larga scala. In precedenza, infatti, quello dei maker era un fenomeno di nicchia: la ormai diffusissima subcultura praticamente non esistema, così come il vasto ed eterogeneo sottobosco di applicazioni sviluppate in praticamente qualsiasi ambito.

Prima di proseguire, però, diamo una breve panoramica sui concetti di *makers* ed *open source*.

# L'Open Source

## Software...

Il movimento dell'open source nasce ormai quasi quarant'anni fa, grazie soprattutto a Richard Stallman, che diede vita, nel 1983, al progetto GNU.

Il concetto alla base dell'open source è quello di *condivisione*: la conoscenza deve essere diffusa, le soluzioni tecniche proposte e validate dalla comunità, ed il software liberamente accessibile. E' importante sottolineare che *open* non significa necessariamente *gratuito*: esistono infatti prodotti con licenza di utilizzo gratuita che *non* sono open source, così come software open che hanno licenze di utilizzo a pagamento per scopi commerciali.

L'esempio più conosciuto di software open source è sicuramente *Linux*: il sistema operativo del pinguino, infatti, è interamente libero ed accessibile, consultabile e modificabile da chiunque abbia competenze tecniche adeguate.

## ...ed hardware

Oltre al software, l'open source si è diffuso anche nel mondo hardware: questo è stato possibile proprio grazie ad Arduino.

E' interessante sottolineare la differenza, non proprio intuitiva, tra il software e l'hardware open source. Il software, infatti, è definito open quando il suo codice sorgente è liberamente accessibile; l'hardware, d'altro canto, non dispone di 'codice sorgente', quindi l'accessibilità risiede necessariamente nella possibilità di consultare liberamente le *schematiche* della scheda, permettendo a chiunque ne abbia le competenze tecniche di poter riprodurre da zero una board Arduino.

E' a questa accessibilità che si deve il proliferare di schede a basso costo compatibili con Arduino: queste sono sostanzialmente delle *repliche*, realizzate magari con materiali meno pregiati, ma comunque completamente compatibili con le schede Arduino originali.

In ultimo, è importante sottolineare come il progetto Arduino non trascuri nemmeno la parte software dell'open source: infatti, gli strumenti di sviluppo, così come la maggior parte delle librerie, sono liberamente accessibili e consultabili.

# Il making

Quello dei *makers* è diventato negli ultimi anni un fenomeno estremamente popolare. Ormai, infatti, le fiere di settore si sprecano, con tanti appassionati e professionisti dal background variegato che ne prendono parte: si va dall'ingegnere espertissimo al giovane studente di scuola media, passando per sperimentatori e curiosi.

Il termine maker ha una certa assonanza con hacker, e non nel senso negativo (e non corretto) del termine, ma in quello originario: i maker, come gli hacker, vogliono espandere le loro conoscenze, apprendere, capire la realtà ed il mondo che li circonda, comprendendone ed esplorandone il funzionamento. I maker utilizzano i principi che hanno studiato ed appreso per risolvere un problema, sia esso l'accensione di una lampadina o la progettazione di un sistema straficato e complesso.

Il making deve quindi molto ad Arduino: il progetto, infatti, ha fornito strumenti accessibili ed a basso costo per realizzarne gli obiettivi.
